<!DOCTYPE html>
<html>
<head>

<meta charset="UTF-8">
<meta name="author" content="Karol Uciecha">
<link rel="stylesheet" href="ekkoStyle.css">
<title>Ekko</title>
 
</head>
<header>
</header>
<body>
	<div class="content">
	<h1 class="title">Ekko</h1>
	<h2 class="subtitle">Chłopiec, który ujarzmił czas</h2>
	<section>
		<h3>Biografia</h3>
			<div class="text">
				<p>Urodzony z umysłem dorównującym geniuszom Ekko tworzył proste maszyny, nim nauczył się raczkować. Jego rodzice, Inna i Wyeth, przysięgli, że zapewnią synowi dobrą przyszłość — Zaun, z całym swoim zanieczyszczeniem i przestępczością, tylko zaszkodziłoby Ekko, który ich zdaniem zasługiwał na całe bogactwo oraz możliwości oferowane przez Piltover. Przez całą młodość obserwował, jak jego rodzice starzeją się w zatrważającym tempie, pracując zdecydowanie za długo w zatruwających powietrze fabrykach. Zarabiali mało, podczas gdy chciwi właściciele fabryk oraz szyderczo uśmiechający się kupcy z Piltover odnosili z ich pracy olbrzymie korzyści.</p>
				<p>Tłumaczyli, że warto, jeżeli pewnego dnia ich syn będzie mógł wyruszyć do górnego miasta.</p>
				<p>Ekko uważał inaczej. Poza wadami widział w Zaun miejsce przepełnione energią i potencjałem. Zauński przemysł, a także zaradność i wytrwałość jego mieszkańców, mogły dać początek wielu innowacjom. Stworzyli rozbudowaną kulturę w miejscu katastrofy i rozkwitali tam, gdzie inni by zginęli. Ten duch natchnął Ekko i popchnął go w kierunku wynalazków i badań.</p>
				<p>Nie był sam. Zaprzyjaźnił się z sierotami, uciekinierami oraz karierowiczami. Zaunici na ogół rezygnowali z edukacji na rzecz praktyki, jednak te „Zaginione Dzieci Zaun” pobierały nauki w labiryncie ulic. Przy okazji cieszyły się z dzieciństwa — ścigały się przez Graniczny Rynek lub wspinały ze slumsów na promenadę. Były wolne i nie odpowiadały przed nikim.</p>
				<p>Pewnej nocy, gdy Ekko samotnie przeszukiwał ruiny niedawno wyburzonego laboratorium, dokonał niezwykłego odkrycia: znalazł odłamek niebiesko-zielonego kryształu, który lśnił magiczną energią. Każde dziecko w Zaun słyszało o hextechu, który według opowieści wzmacniał zarówno broń, jak i herosów. Taki kryształ mógł odmienić świat, a Ekko trzymał teraz w rękach rozbity egzemplarz. Rozglądał się za kolejnymi fragmentami, ale chrzęst stóp wzmocnionych technologią najemników podpowiedział mu, że nie jest jedyną osobą prowadzącą poszukiwania. Ekko ledwo zdołał uciec i wrócić do domu.</p>
				<p>Z wielkim zapałem rozpoczął eksperymenty z kryształem. Podczas jednego z nich kryształ eksplodował w wirze lśniącego pyłu, wywołując zawirowanie czasowe. Ekko otworzył oczy i zobaczył kilka rozdzielonych rzeczywistości — a także kilka wersji siebie — wpatrujących się w przerażeniu w roztrzaskaną ciągłość.</p>
				<p>Tym razem naprawdę narozrabiał.</p>
				<p>Po trudnej współpracy pomiędzy Ekko i jego innymi wersjami udało im się załatać dziurę w czasoprzestrzeni. W końcu Ekko zgromadził czasowe moce roztrzaskanego kryształu w urządzeniu, które umożliwiało mu manipulację niewielkimi fragmentami czasu. Tak przynajmniej było w teorii.</p>
				<p>W dniu urodzin jego przyjaciele namówili go na wspinaczkę na Starego Głodomora — Ekko przerzucił sobie wynalazek przez plecy i zabrał ze sobą.</p>
				<p>Zaginione Dzieci rozpoczęły wspinaczkę, co jakiś czas zatrzymując się, by namalować nieprzyzwoitą karykaturę któregoś z ważnych mieszkańców Piltover. Zbliżali się do końca wspinaczki, gdy jeden z uchwytów się oderwał, a przyjaciel Ekko runął w dół. Instynktownie, jakby robił to tysiące razy wcześniej, Ekko aktywował urządzenie. Świat wokół niego się roztrzaskał i został ciśnięty wstecz, przez wirujące cząsteczki czasu.</p>
				<p>Ekko cofnął się w czasie i ponownie obserwował, jak jego przyjaciel chwyta tę samą, przegniłą deskę. Deska pękła, chłopak spadł… ale tym razem Ekko był gotowy. Rzucił się z krawędzi i chwycił go za koszulę. Ekko próbował rzucić go w bezpieczne miejsce, ale chłopak wpadł między zębatki zegara i...</p>
				<p>Stop. Cofnięcie.</p>
				<p>Kilka prób później Ekko w końcu ocalił swojego towarzysza. Jednak dla pozostałych wyglądało to tak, jakby Ekko uratował go, wykazując się nadnaturalnym refleksem i zareagował, zanim ktokolwiek się zorientował, o co chodzi. Powiedział im o krysztale i poprosił o zachowanie dyskrecji. Zamiast tego zaczęli się wykazywać coraz większą lekkomyślnością, wiedząc, że Ekko będzie w stanie uchronić ich przed zagrożeniem.</p>
				<p>Z każdym użyciem, okupionym wieloma błędami, urządzenie do zakrzywiania czasu, które nazwał Napędem Zero, stawało się coraz bardziej stabilne. Jedynym, co go ograniczało, była liczba powtórek, które mogło znieść jego ciało, zanim poddało się zmęczeniu.</p>
				<p>Zabawy z czasem sprawiły, że Ekko zainteresowali się najbardziej pomysłowi, najpotężniejsi i najniebezpieczniejsi mieszkańcy Zaun i Piltover. Jego interesowali wyłącznie jego przyjaciele, rodzina oraz miasto. Marzył, by pewnego dnia jego rodzinne miasto stłamsiło tak zwane Miasto Postępu, gdy cały blask Piltover zostałby przyćmiony przez czysty geniusz oraz niezrównany charakter Zaun, które powstało nie dzięki wielkim bogactwom, ale niesłychanej brawurze. Może jeszcze nie ma planu, ale dysponuje nieograniczonym czasem na ziszczenie swojego marzenia.</p>
				<p>W końcu skoro Napęd-Z może zmieniać przeszłość, to jak trudna może być zmiana przyszłości?</p>
			</div>
	</section>
	<section>
		<h3>Opowiadanie "Kołysanka"</h3>
			<div class="text">
				<p>To był jeden z tych dni, które wydają się trwać cały tydzień.</p>
				<p>Dla Ekko było tak zarówno dosłownie, jak i metaforycznie. Wszystko poszło nie tak i okropnie długo trwało, zanim udało się to naprawić. Najpierw Ajuna o mało co się nie zabił podczas próby wspinaczki na Starego Głodomora. Chłopak tak desperacko chciał być taki jak Ekko, że wystrzelił w górę po ścianach wieży zegarowej, zanim którykolwiek z jego przyjaciół zdołał go powstrzymać. Ten pomysł okazałby się tragiczny w skutkach, gdyby Ekko szczęśliwie nie aktywował wcześniej Napędu Zero. Osiemnaście razy słyszał mrożący krew w żyłach ostatni krzyk lecącego w przepaść chłopca, zanim udało mu się wymyślić sposób na zapobiegnięcie jego upadkowi i uratowanie mu życia.</p>
				<p>Później, gdy w poszukiwaniu części przeczesywał kupę złomu, do której rościł sobie prawa ród Ferros, otoczyła go wyjątkowo agresywna grupa bandziorów. Ogromnych, paskudnych bandziorów o jeszcze paskudniejszych pancerzach. Ich prędkość była dla Ekko zaskoczeniem, ich chęć do zabijania już mniej – dla zbirów z Piltover życie drobnych złodziejaszków znaczy tyle, co zeszłoroczny śnieg. Kolejna sytuacja pozornie bez wyjścia, z której uratować go mógł tylko nieoceniony Napęd Zero. Po kilku tuzinach prób w końcu wpadł na pewien pomysł i wyciągnął swoją najnowszą zabawkę: Błyskowciągacz. Zgodnie z zamierzeniem miał eksplodować w oślepiającym błysku i przyciągnąć do siebie wszystko, co nie było przytwierdzone na sztywno.</p>
				<p>Ale tak się nie stało. Błyskowciągacz zadziałał, ale zupełnie nie tak, jak powinien. Eksplodował. I wtedy zrobiło się ciekawie. Zupełnie inaczej niż w przypadku innych eksplodujących wynalazków Ekko, magiczny wybuch nagle zastygł. Pojawiły się kolumny falującej, niebieskiej energii. W zwolnionym tempie zawirowały odłamki dysku, które w przypadku normalnej eksplozji zniszczyłyby wszystko dookoła. Unieruchomiony został sam oślepiający błysk.</p>
				<p>A potem zrobiło się jeszcze ciekawiej. Eksplozja implodowała, zmieniając się na powrót w Błyskowciągacz wielkości zwykłej pięści, który poleciał z powrotem w kierunku Ekko i wylądował w jego dłoni, zimny niczym lód.</p>
				<p>Odjazd, pomyślał Ekko. Przewinął ten moment, by jeszcze kilka razy porazić bandziorów. W celach naukowych, oczywiście.</p>
				<p>Gdy Ekko wrócił do domu, jego ciało było zmęczone, ale umysł wciąż w pełnej gotowości. Jego mieszkanie, praktycznie urządzone, zawierało mało mebli i jeszcze mniej ozdób. Pokój Ekko stanowił oddzielony zasłoną kąt pełen porozrzucanych książek, części oraz miejsc do ukrycia Napędu Zero i Błyskowciągacza. Tego dnia jego rodzice mieli oboje wrócić wcześniej do domu, a on miał im coś do powiedzenia.</p>
				<p>“Mamo, tato.”Powtarzał na głos do swojego odbicia, które gapiło się na niego z błyszczącej powierzchni Napędu Zero. “Nie zamierzam dołączyć do żadnego klanu ani szkoły dla ważniaków. Zostaję tutaj z wami i moimi przyjaciółmi. Nigdy nie odwrócę się od Zaun.”Jego słowa przepełniała pewność siebie, którą napełniało go przemawianie do czterech ścian pustego mieszkania i własnego odbicia. One nie mogły mu odpowiedzieć.</p>
				<p>Po pewnym czasie usłyszał ciche brzęczenie kluczy po drugiej stronie drzwi. Szybko schował Napęd Zero pod stół i przykrył go czarną szmatą. Nie chciał, by rodzice martwili się, że używa niestabilnych urządzeń do manipulacji czasem.</p>
				<p>Drzwi otworzyły się i pojawili się w nich rodzice Ekko. Wydawali mu się obcy, a ich praca sprawiła, że wyglądali jeszcze starzej niż tych kilka tygodni temu, gdy widział ich ostatnio razem. Wiedział, co teraz będzie. Zjedzą skromny posiłek, kupiony za część ich dziennej stawki, schowają resztę pieniędzy na podatki i łapówki, a potem zasną na krzesłach z głowami opartymi na piersiach, gdzie zostaną, dopóki Ekko nie zdejmie im butów i nie przeniesie ich do łóżek.</p>
				<p>Zmęczenie było tak wielkie, że głowy same im opadały. Tym razem jego matka trzymała pod pachą niewielką paczkę, zawiniętą w papier i obwiązaną sznurkiem.</p>
				<p>“Witaj, mój mały geniuszu.”Wkładała wiele cennej energii w próbę nadania życia własnym słowom. Widoczne na jej twarzy odprężenie na widok syna, czekającego na nią przy stole był czymś, czego nie da się udawać.</p>
				<p>“Cześć, mamo. Cześć, tato.”Dużo czasu minęło, odkąd cała trójka miała okazję usiąść razem przy stole. Ekko zbeształ się w myślach za to, że nie potrafił powiedzieć nic lepszego.</p>
				<p>Jego ojciec jednak uśmiechnął się z dumą, poklepał go po głowie, po czym udał groźne spojrzenie. Mimo wysiłków chłopakowi nie udało się przypomnieć czasów, gdy jego ojciec nie wyglądał tak staro, zanim przedwcześnie przerzedziły mu się włosy i pojawiły głębokie zmarszczki na czole.</p>
				<p>“Mówiłem ci, żebyś skrócił te włosy”powiedział ojciec. “Za bardzo będziesz się wyróżniał w szkole w Piltover. Jak będziesz tak wyglądał, to przyjmą cię tylko w Fabryce Drewna. Ale oni przyjmą kogokolwiek. A ty nie jesteś kimkolwiek. Jak ci idzie składanie papierów?”</p>
				<p>To była ta chwila. Ekko poczuł, jak wyćwiczone słowa więzną mu w gardle. Nadzieja w głosie jego ojca była zbyt oczywista.</p>
				<p>Zanim Ekko zdążył cokolwiek powiedzieć, odezwała się jego matka.</p>
				<p>“Mamy coś dla ciebie.”Położyła brązowy pakunek na stole. Przybliżyli sobie krzesła, by obserwować jak Ekko sięga po niego i rozwiązuje sznurek, rozprostowując go i kładąc obok na stole. Z namaszczeniem rozwinął cienki papier. W środku leżał mały kawałek pachnącego ciasta, przybranego polewą z miodu i kandyzowanymi orzechami. To było ciasto od Elline. Elline robiła najlepsze wypieki w całym Zaun i sporo sobie za nie liczyła. Ekko i jego przyjaciele podkradali czasem ciastka od bogatych ludzi, którzy płacili wygórowaną cenę bez choćby mrugnięcia okiem.</p>
				<p>Zaskoczony Ekko podniósł głowę, by spojrzeć na rodziców. Ich oczy błyszczały ze szczęścia. “Nie trzeba było” powiedział. “Potrzebujemy mięsa i prawdziwego jedzenia, a nie słodyczy.”</p>
				<p>“Nigdy nie zapomnielibyśmy o twoich imieninach” zaśmiał się jego ojciec. “Ale wygląda na to, że ty sam zapomniałeś.”</p>
				<p>Ekko najwyraźniej zupełnie stracił poczucie czasu. Prezent wciąż jednak wydawał mu się zbyt luksusowy. Zwłaszcza, że właśnie zamierzał rozbić w pył ich marzenia. Poczucie winy ciągle w nim narastało. “Właściciel mieszkania urwie nam głowy, jak znowu spóźnimy się z czynszem.”</p>
				<p>“Nie martw się o to. Zasługujesz na coś dobrego” powiedziała jego matka. “Możesz przecież zjeść ciasto na kolację raz na rok.”</p>
				<p>“A co wy zjecie?”</p>
				<p>“Nie jestem głodna” odpowiedziała.</p>
				<p>“A ja zjadłem w pracy” skłamał jego ojciec. “Ser i wędlinę z Piltover. Całkiem dobre.”</p>
				<p>Patrzyli, jak Ekko sięga po malutki kawałek ciasta. Było słodkie i maślane, a okruszki przylepiały mu się do palców. Bogaty smak długo pozostawał na języku. Ekko wziął ciasto, by podzielić je na trzy części, ale jego matka pokręciła głową. Jej łagodny głos zaczął nucić wesołe takty pieśni imieninowej i wiedział, że nie przyjmą od niego ani kawałka. To był ich prezent dla niego.</p>
				<p>Jego ojciec przyłączyłby się do śpiewania imieninowej pieśni, ale zasnął już, do połowy zsunięty z krzesła, z brodą opartą o pierś. Ekko spojrzał na matkę, której oczy zamykały się powoli, a melodia pieśni ucichła, gdy nią także zawładnął sen.</p>
				<p>Przez krótki moment Ekko pomyślał o pracy w Fabryce Drewna za kilka złamanych miedziaków i codziennym głodowaniu, by inne miasto mogło się rozwijać, by inni mogli pławić się w luksusach. Nie mógł znieść tej myśli. Pamiętał urywki rozmów, krótkie słowa, które zapamiętał jego dziecięcy umysł, gdy jego rodzice mieli jeszcze siłę szeptem dzielić się marzeniami o własnych wynalazkach i o wstąpieniu do klanów. O pomysłach, które mogłyby zmienić świat i ich własną przyszłość. Ekko wiedział, że teraz to on jest ich jedyną nadzieją. Kochał jednak życie w Zaun. Jeśli spełni ich marzenia, kto zaopiekuje się nimi i jego przyjaciółmi?</p>
				<p>Nie potrafił jednak zdobyć się na rozwianie ich nadziei. Nie dzisiaj, nie w swoje imieniny. Może jutro.</p>
				<p>Ekko nie dokończył ciasta. Zamiast tego włączył swój Napęd Zero. Jego mieszkanie wypełniło migoczące, kolorowe światło. Szum codzienności zamienił się w absolutną ciszę. Trwająca chwila rozpadła się na kawałki i zamarła w odłamkach światła.</p>
				<p>Przyszłość na powrót zamieniła się w przeszłość, a rodzice Ekko po raz drugi tej nocy wracali do domu. A potem po raz trzeci, i czwarty, i piąty, i szósty.</p>
				<p>Za każdym razem Ekko przeżywał tę chwilę tak samo jak za pierwszym, niczego nie zmieniając; cieszyły go iskierki w oczach jego matki, dumny uśmiech jego ojca. Ekko walczył z sennością, by jak najdłużej trwać w tej skradzionej chwili, do momentu gdy łagodny głos jego matki w końcu ukołysał go do snu.</p>
				<p>To był jeden z tych dni, które wydają się trwać cały tydzień.</p>

			</div>
	</section>

</body>
<footer>
		<p class="footer">&copy; 2020 Riot Games Inc. Wszelkie prawa zastrzeżone. Riot Games, League of Legends i PvP.net są znakami towarowymi, znakami usługowymi i zarejestrowanymi znakami handlowymi Riot Games, Inc.</p>
	</div>
</footer>
</html>